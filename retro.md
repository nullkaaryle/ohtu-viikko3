Retrospektiivissä pysähdytään ja käännytään katsomaan taaksepäin ennen eteenpäin jatkamista. Menneiden tapahtumien avaaminen on hyödyllistä, jos se tehdään oppimisen vuoksi ja tulevaisuutta varten, ja varsinkin jos se tehdään yhdessä toisten kanssa. Ohjelmistoja kehittävissä yrityksissä pysähdytään yleensä tiimeittäin ja kootaan yhteen päättyneen projektin tai iteraation tilanteet ja tunnelmat. Tällaisten koontilaisuuksien, retrospektiivien, etenemiselle ja rakenteelle voi valita omalle tiimille sopivimman mallin monista eri tekniikoista. Sopivan mallin valintaan vaikuttaa esimerkiksi itse työ, jonka parissa tiimi työskentelee, tiimin yleinen keskustelukulttuuri ja valmius yksilölliseen ja yhteiseen kehittymiseen sekä mahdollisen tiiminvetäjän näkemys siitä, mikä parhaiten edistäisi tiimin tulosta jatkossa. Yhteistä eri tekniikoille on iteraatiossa sekä hyvin että huonosti menneiden asioiden kirjaaminen ylös ja niistä keskustelu. Jollakin valitulla retrospektiivitekniikalla siis kerätään ensin tietoa, sitten pohditaan syitä ja taustoja, ja lopuksi päätetään jatkosta eli miten juuri opittu sovelletaan työskentelyn parannuksiksi. Retrospektiivin varattu enimmäisaika on yleensä tarkasti määritelty. Retrospektiivitekniikkoja ovat esimerkiksi Start, Stop, Continue, More of, Less of Wheel -tekniikka ja Glad, Sad, Mad -tekniikka.